Cultura
=========

Il ruolo della Cultura nelle società ed in generale all'interno dei vari territori d'appartenenza è quantomai fondamentale per la storia, le tradizioni e le prospettive di tutte le comunità le quali nelle medesime si riconoscono per guardare in prospettiva con lungimiranza di vedute ed ampiezza di aspettative.
La tradizione culturale di Gioia del Colle è antica, consolidata nel tempo e caratterizzata da persone, associazioni ed intelligenze che grandi contributi hanno apportato nel tempo in termini di proposte ed innovazioni.
Gioia del Colle, per tutto questo e per altro ancora, merita un programma culturale e di promozione turistica e sportiva finalmente nuovo e dal sapore di nuovi percorsi; lo stesso è stato stilato e concepito nel solco della tradizione di Gioia del Colle e nel rispetto delle consuetudini, gusti, costumi, desideri, grado d'istruzione della popolazione, numero di Istituti Scolastici e presenza di Associazioni e gruppi culturali particolarmente numerosi ed attivi nelle dinamiche sociali della nostra cittadina; il tutto nella consapevolezza che il vero Sapere è alla base di ogni piu' sana ed autentica Civiltà.

------------------------
Consulta per la Cultura
------------------------

1. È da istituire la Consulta Comunale della Cultura del Comune di Gioia del Colle, con le seguenti finalità:

  a. Proporre, promuovere e coordinare le attività culturali della Citta' in sinergia con Associazioni, Sodalizi, Fondazioni e Scuole operanti nel settore; esprimere pareri, di natura consultiva, relativamente agli atti di competenza del Comune per quanto concerne le attività culturali del territorio;
  b. Promuovere i beni ed i contenitori culturali della città per il tramite di attività tese alla valorizzazione dei vari e prestigiosi siti - di natura pubblica e privata - esistenti nel Comune di Gioia del Colle (Monte Sannace, Castello Normanno Svevo, Distilleria, Teatro, Residenza Municipale, Chiostri, LUM, Palazzi San Franesco e Sant'Antonio, Scuole, Palazzi privati);
  c. Fare emergere le esigenze e i bisogni della cittadinanza in riferimento alla cultura;
  d. Stimolare e favorire tutte quelle iniziative in grado di potenziare le attività della cultura e dello spettacolo;
  e. Coordinare l’associazionismo culturale presente sul territorio esaminandone le problematiche e ricercando le più appropriate soluzioni alle stesse;
  f. Promuovere l’attività delle associazioni elaborando strategie comuni per la valorizzazione del patrimonio culturale, delle iniziative letterarie, scientifiche, teatrali e musicali programmate nel territorio comunale;
  g. Interagire con la Consulta del Sociale nella promozione di iniziative culturali che coinvolgano gli stranieri presenti sul territorio;
  h. Individuare forme opportune di comunicazione e veicolazione delle iniziative intraprese in tema culturale presso la cittadinanza;
  i. Individuare fonti di finanziamento cui poter accedere per finanziare l’attività culturale nel suo complesso, anche in collaborazione con Istituzioni, Associazioni, Enti presenti sul territorio;
  j. Interagire e collaborare con le iniziative progettate a livello di zona;
  k. Interagire e collaborare con gli Enti di promozione, Teatri, Castello, Stampa ed Istituti scolastici;
  l. Stabilire le modalità e i tempi di concessione dei Patrocini da parte del Comune e dell’Assessorato alla Cultura;
  m. Calendarizzare gli eventi da svolgersi presso i contenitori culturali indicandone le condizioni e i tempi di utilizzo degli stessi;
  n. Pubblicizzare, tramite l’ufficio stampa, gli eventi culturali patrocinati dal Comune anche attraverso l'utilizzo di un apposito spazio all’interno del sito istituzionale del Comune.

La Consulta Comunale della Cultura sarà composta dall’Assemblea ed avrà la medesima durata di quello amministrativo del Consiglio Comunale che l’ha istituita.
Il Presidente e i membri della Consulta prestano la loro opera volontariamente e gratuitamente.

---------------
Premio "GIOIA"
---------------
Il Comune di Gioia del Colle dovrà istituire un Premio Annuale, intitolato “Premio Gioia Per le Lettere, le Arti e le Scienze”, da conferirsi ogni anno a personalità italiana o di altra nazionalità che abbia illustrato uno dei campi della letteratura o dell’arte con interventi e studi di ripresa e mantenimento dei canoni classici della creatività o di alta sperimentazione e ricerca nel settore delle scienze.
Il Comune di Gioia del Colle assumerà come propria la titolarità del Premio avocando a sé, in maniera esclusiva la gestione e organizzazione degli eventi.
Il comitato per il Premio Gioia, che verrà assegnato annualmente ad una personalità della letteratura o dell’arte o della scienza (ovvero ad un ente o istituzione attiva nei diversi settori delle arti e scienze), potrà promuovere in qualunque momento anche altri eventi e manifestazioni di promozione comunque legate al territorio e riconoscimento di meriti nei diversi campi della cultura.
Il Premio da consegnare annualmente alla Alta Personalità che si sia resa particolarmente meritevole della concessione del "Premio Gioia", consisterà, tra l'altro, nella riproduzione della Lastra in Pietra - attualmente in dotazione al Patrimonio del Comune di Gioia del Colle - raffigurante "ARMA UNIVERSITAS JOHE".
Verrà altresì istituito il "Comitato d'Onore" il quale avrà diritto di presenziare alla serata deputata alla concessione del Premio Gioia.

------------------------------
Scuole e Pubblica Istruzione
------------------------------

Strettamente connessa alla attività culturale del nostro Paese, sono le numerose Scuole pubbliche presenti sul territorio di Gioia del Colle: la tradizione culturale, unita alla memoria indimenticata dei grandi nomi della Cultura Gioiese: Soria, Carano-Donvito, Donatone, Eramo, Girardi, Procino, Celiberti, ecc... sono passati attraverso gli storici e prestigiosi Istituti Scolastici del nostro Comune: Le scuole elementari San Filippo Neri e Mazzini, i Licei Classico 'P. Virgilio Marone' e Scientifico 'R. Canudo', l'Istituto Tecnico 'G. Galilei', la dicono lunga circa il prestigio e la qualità non solo dei discenti che nei lustri si sono avvicendati nelle Aule Scolastiche, quanto del Corpo Docente che ha formato centinaia di studenti, già noti ed affermati professionisti ed imprenditori, che grande lustro hanno tributato alla nostra Cittadina in termini di lavoro, contributi intellettuali ed operosità.
Anche tali Istituti di Istruzione meritano interventi di ordinaria manutenzione per la quale l'Ente Comunale non deve far mancare il proprio contributo, nella consapevolezza che il livello di istruzione della popolazione, è direttamente proporzionale al grado di civiltà ed educazione della stessa.

Alla stregua di tanto, è evidente che tali "monumenti" della Cultura gioiese, quali gli Istituti Scolastici, con il loro Corpo Docente ed i loro Studenti, non potranno non essere considerati dall'Assessorato alla Cultura, se non con un ruolo di primo piano: recuperare, per quanto di competenza del Comune, i manufatti e gli immobili, per il tramite di interventi tesi non solo alla loro più attenta cura e manutenzione, ma anche finalizzati ad un loro più intelligente utilizzo come Sale Meeting, conferenze, eventi, happening, e quant'altro, in grado di creare appuntamenti e/o occasioni per incontri e dibattiti.

Opportuno, inoltre, sarebbe la creazione di una consulta della scuola, per il tramite della individuazione di referenti delle stesse (docenti e discenti) con il Comune di Gioia del Colle, ed in particolare con l'Assessorato alla Cultura, in modo tale da far recepire all'Ente Pubblico istanze, necessità e proposte, in tal modo creando sinergie positive in grado di produrre progetti ed aspettative condivise.

La cultura per svilupparsi in maniera ottimale deve trovare terreno fertile sicuramente nella scuola, a partire da quella dell’infanzia e da quella primaria.

Sono i bambini con le loro spiccate capacità ricettive, che potranno far tesoro delle esperienze che un’accorta politica culturale permetterà loro di fare, e trasferirle nell’essere adulti del domani.
Intanto l’Amministrazione Comunale subito porrà attenzione per assicurare l’idoneità dei contenitori scolastici presenti nella città, mettendo a disposizione le necessarie risorse economiche per le verifiche delle strutture e dei soffitti in modo tale che le famiglie sappiano i loro figli in luoghi sicuri. Poi sarà importante aggiornare continuamente e potenziare i supporti informatici delle scuole e i collegamenti internet consentendo ai nostri giovani di tenere il passo con il progresso tecnologico, nonché dotare la scuola di strumentazioni adatte per qualità e quantità a consentire lo svolgimento di manifestazioni culturali.

--------------------------
Teatro Comunale "ROSSINI"
--------------------------
Il Teatro Comunale Rossini può ben considerarsi una preziosa risorsa per la cultura gioiese, pregiato contenitore per eventi e rappresentazioni teatrali di livello nazionale ed internazionale.
Allocato all'interno di una costruzione storica e di rilevanza architettonica nel cuore economico e commerciale della Cittadina di Gioia del Colle, il Teatro Comunale Rossini sarà destinato ad essere il centro pulsante e propositivo non solo per le compagnie ( professionali ed amatoriali) che ivi proporranno i loro lavori, quanto considerato vera fucina di "produzione teatrale" .

Il Teatro Comunale Rossini, dunque, non solo acquirente di spettacoli e/o pacchetti da proporre all'interno dei vari cartelloni di stagione, ma Teatro in grado di produrre proposte culturali di cosi' alto livello, da essere destinate alla esportazione, promozione e vendita anche a terzi.
A tal fine sarà d'uopo prevedere la istituzione di una "Fondazione di Scuola Teatrale" in grado di formare attori, performer, ballerini, dicitori, tecnici audio-video-luci, macchinisti, registi, i quali tutti - riuniti in una cooperativa di servizi- produrranno per conto di detto Teatro Comunale lavori e proposte culturali destinate alla commercializzazione e distribuzione, anche per il tramite di realizzazioni filmiche, sempre prodotte dal predetto Ente.

La organizzazione del Teatro Comunale Rossini, sarà composta di diritto dall'Assessore alla Cultura del Comune di Gioia del Colle, unitamente ad un Direttore Artistico ed un Direttore Tecnico scelti dal Consiglio Comunale su espressa indicazione del predetto Assessore alla Cultura; il tutto da coadiuvarsi con il contributo delle Associazioni Culturali e di Servizio che faranno apposita istanza per partecipare alla gestione dei Servizi tecnico - logistici ( biglietteria, pulizie, accoglienza, pubblicizzazione degli eventi, rapporti con la stampa, ecc...) , per la cui partnership saranno individuati i compensi limitatamente alla durata di ogni singola Stagione Teatrale.

Considerato inoltre lo stato di conservazione e manutenzione degli ambienti di detto Teatro, sarebbe quantomai auspicabile un intervento di manutenzione anche ordinaria del tutto, per il tramite di pitturazione dei muri, del pavimento in legno del palcoscenico e dei camerini, non esclusa la rimozione totale del bancone - bar posta a piano terra del Foyer: quest'ultimo ambiente, insieme al Foyer del primo piano, saranno a disposizione di Associazioni Culturali, ovvero di singoli che ne faranno richiesta all'Ufficio dell'assessorato alla Cultura unitamente alla Direzione artistica e tecnica del Teatro, per lo svolgimento di incontri, meeting, mostre e quant'altro. Importante sarà anche la collaborazione tra esso Teatro Comunale e le Scuole presenti nel nostro territorio alle quali la Direzione Artistico - Tecnica offrirà la massima disponibilità per l'utilizzo della struttura, con modalità e tempi a disciplinarsi tra le parti; il tutto nell'ottica di un favorevole inter scambio Scuola-Teatro, quantomai opportuno per una maggiore e piu' qualificata crescita intellettuale.

------------------------
Castello NORMANNO-SVEVO
------------------------
Auspicabile, inoltre, sarebbe la proposizione dell'evento annuale dal titolo "Teatro Rossini d'Estate" - Rassegna di teatro, canto e spettacolo dal vivo -.
Quest'ultimo, da far divenire appuntamento stabile, si terrà dal mese di Luglio al mese di agosto di ogni anno, presso il cortile esterno del Castello Normanno - Svevo di Gioia del Colle, e prevederà un cartellone di eventi estivi all'aperto di grande rilievo artistico e musicale.

A tal proposito sarà istituzionalizzato un apposito Protocollo d'Intesa tra Comune di Gioia del Colle ( e per esso il Sindaco e l'Assessore alla Cultura pro - tempore) e: Direzione del Castello Normanno - Svevo, Polo Museale, Museo Archeologico Nazionale di Gioia del Colle, MIBACT e Nova Apulia.

Tale protocollo andrà a stabilire, una volta per tutte, tempi, condizioni,. modalità ed eventuali costi per una fruibilità maggiore del monumento cittadino da parte dei gioiesi, in tal modo dando la possibilità a questi ultimi di riappropriarsi del loro Castello, utilizzandone in tal modo ambienti, storia e tradizioni, per eventi e proposte di altro livello culturale ed artistico.
Il Castello, dunque, come contenitore e luogo privilegiato per una riscoperta di nuove forme d'Arte e di Cultura, nello spazio che per eccellenza profuma del sapore della Storia e della Tradizione di Gioia del Colle.

----------------------------
BIBLIOTECA - PALAZZO SERINO
----------------------------
Una integrale opera di riqualificazione e di rimodulazione di spazi e personale, meriteranno anche gli ambienti della Biblioteca Comunale, attualmente ospitati presso il centralissimo Palazzo Serino in Gioia del Colle.
Ad una attenta catalogazione del patrimonio librario attualmente in essere da parte della stessa che potrà essere anche reso pubblico tramite una banca dati resa pubblica sul sito del Comune di Gioia del Colle, all'interno dell'apposito settore destinato a Cultura e Biblioteca, vi sarà un integrale ripensamento non solo degli ambienti di detta Biblioteca, ma anche un diverso utilizzo della medesima.
Realizzare uno *"student center"* sarebbe quantomai utile ed opportuno: si puo' pensare all'allestimento di apposite aree studio, mini sala conferenze con un ufficio in diretto contatto con scuole locali e limitrofe e con l'università di Bari e le sue varie facoltà; il tutto dotato di postazioni internet con Wi - Fi gratuito,
il tutto con l'auspicabile collaborazione di giovani studenti universitari, i quali potrebbero, ad ore e con tempi a stabilirsi, gestire parte dei servizi di accoglienza anche tramite la ordinaria gestione dello stesso.
Considerata la felice ubicazione del predetto Palazzo si può pensare di allocare all'interno gli uffici destinati all'Assessorato alla Cultura, Turismo, Spettacolo e Sport, nonché il mantenimento dell'attuale "Info Point" posto nel locale a piano - terra il quale assicurerà la presenza di personale comunale durante le ore lavorative, nonché di personale esterno durante i giorni di sabato e domenica, in particolar modo durante i mesi estivi in cui il flusso turistico è maggiore. Tale ultimo personale sarà reperito tra i componenti delle varie Associazioni Culturali di Gioia del Colle che ne faranno apposita richiesta, e che gestiranno il predetto ambiente fornendo informazioni su: turismo, luoghi d'interesse storico,culturale ed architettonico, bar, ristoranti, pizzerie, masserie, chiese, luoghi, monumenti, eventi e/o iniziative culturali, luoghi d'aggregazione, palazzi padronali ecc..., all'uopo fornendo brochure e guide informative.

-----------------------
EX DISTILLERIA CASSANO
-----------------------
La futura Amministrazione Comunale di Gioia del Colle dovrà tributare adeguata attenzione alla struttura della ex Distilleria Cassano ubicata lungo la via Paolo Cassano in prossimità del casello autostradale.
Il manufatto, imponente per decoro architettonico e per le vaste aree di cui è dotata, sarà oggetto di un adeguato studio teso al suo recupero ed utilizzo nel breve periodo.

Detta Amministrazione infatti, dopo avere assicurato alla stessa la necessaria agibilità per il tramite degli accomodamenti tecnico-amministrativi atti a renderla fruibile a terzi ed alla Cittadinanza, dovrà predisporre un piano finalizzato ad una sua razionale ed intelligente utilizzazione.

La Distilleria, quindi, come privilegiato *"Open Space"*, in grado di accogliere eventi dal grande respiro sociale e culturale; Concerti e Fiere, in particolare, capaci di far confluire ospiti soprattutto di fuori Gioia del Colle, grazie alle aree coperte e scoperte di cui il manufatto è dotato.
Tramite la messa a norma degli impianti idrici ed elettrici detta ex Distilleria potrà essere utilizzata anche dalle tante Associazioni Culturali e di Servizio gravitanti nella nostra Cittadina per proposte ed eventi legate alla valorizzazione del territorio e delle sue tradizioni gastronomiche e turistiche.
L'immobile, inoltre, considerata la vastità delle aree di cui è dotata, potrà essere concessa in uso per eventi e concerti anche organizzati da terzi, andando all'uopo a stabilire canoni per l'utilizzo della medesima, in tal modo creando occasioni di guadagno per l'Amministrazione Comunale stessa.
Il tutto contemplerà, inoltre, la cura ed il rispetto per tutto il vasto uliveto che insiste in detto comprensorio: lo stesso verrà non solo adeguatamene manutenuto secondo la buona tecnica agraria, ma anche sfruttato per la raccolta e la vendita del prodotto (olive).

--------
Turismo
--------
Sebbene non particolarmente elevata, la vocazione turistica del Comune di Gioia del Colle andrà adeguatamente esaltata nel corso della prossima Amministrazione Comunale, all'uopo andando a valorizzare realtà come Masserie storiche, Masserie didattiche, percorsi cicloturistici, Castello, Chiese, Monte Sannace, Montursi, Palazzi Padronali d'epoca.

Anche l'opportunità di Matera 2019 - futura Capitale Europea per la Cultura - sarà adeguatamente coltivata in un'ottica non solamente di proposte culturali da sviluppare, quanto anche come occasioni di scambi turistici.
A tal proposito sarebbe auspicabile creare sin dall'anno prossimo un presidio all'interno della Città dei Sassi, in modo tale da offrire a Gioia del Colle una vetrina privilegiata per pubblicizzare le proprie realtà ed invogliare in tal modo i numerosi turisti che si riverseranno a Matera a visitare la nostra cittadina, andando ad esaltare quelle tante rilevanti realtà che, considerata la loro importanza, potrebbero rivelarsi di particolare interesse turistico per la nostra Città.

Un locale, quindi, possibilmente da reperire in zona centrale in Matera il quale, adeguatamente arredato, illuminato ed allestito, possa incuriosire i turisti, offrire loro informazioni non solo sugli itinerari turistici e culturali che Gioia è in grado di offrire, ma anche esaltando i prodotti tipici gastronomici, all'uopo indicando luoghi e/o rivendite ove approvvigionarsi.
Esperimento interessante altresì dal punto di vista turistico, potrebbero essere quelli relativi agli itinerari cicloturistici (le vie verdi), realizzando una vera e propria "ragnatela" di strade secondarie, tratturi, parchi, riserve, strade sterrate di campagna, canali, acquedotti, reti ferroviarie dismesse.

Lo sviluppo delle Vie Verdi contribuirebbe senz'altro a valorizzare il territorio gioiese, la sua natura, salvaguardandone le sue peculiarità. Molteplici possono essere gli itinerari che, a seconda di una attenta e minuziosa mappatura, potranno essere individuati all'interno dell'Agro Gioiese: Sulle tracce dei Briganti, Variante Montursi, Masseria Vallata e Lebbrosario, Monte Sannace, Santuario Madonna della Scala - Via per Noci.
Identica finalità avrebbe la realizzazione di “Strade del Vino e dell'Olio”, percorsi segnalati e pubblicizzati con appositi cartelli, lungo i quali insistono valori naturali, culturali e ambientali, vigneti, cantine e oleifici di aziende agricole singole o associate aperte al pubblico. Costituiscono strumento attraverso il quale i prodotti tipici del nostro Comune possono essere divulgati, commercializzati e fruiti in forma di offerta turistica. Le cantine industriali, le enoteche e gli oleifici presenti nell'ambito delle “Strade del Vino e dell'Olio”, previa adesione al relativo disciplinare, possono effettuare la presentazione, la degustazione e la mescita dei propri prodotti, nel rispetto delle norme previste per le aziende agricole produttrici.

Quantomai opportuno sarebbe inoltre organizzare con maggiore attenzione l'Info Point di Corso Vittorio Emanuele P.T. (Palazzo Serino), per il tramite della riallocazione di un Computer digitale con personale qualificato ed erudito in grado non solo di elargire informazioni circa le attrattive di maggiore interesse presenti nel nostro territorio, quanto di dotarsi di materiale informativo utile per indirizzare ed incuriosire il visitatore durante la visita a Gioia del Colle.
Anche le strutture alberghiere, i B&B, Bar, Trattorie e Ristoranti- Pizzerie andranno periodicamente rifornite di materiale pubblicitario e nuove guide (mappe) per meglio orientare il turista e veicolarlo nelle scelte e negli acquisti.

Anche il patrimonio delle Masserie presenti copiose nei dintorni della nostra cittadina, andrebbe non solo censito, ma anche adeguatamente pubblicizzato: Masseria Soria, Gigante San Pietro, Eramo rappresentano un patrimonio unico che andrebbe reso sempre più noto e conosciuto ai più, cosi' come l'esaltazione di tutta la zona Archeo - Industriale di Gioia del Colle posta lungo la via Paolo Cassano con la distilleria, la Lum, i Mulini: una parte di Gioia del Colle pregna di storia e tradizione che andrà sicuramente esaltata ancora maggiormente per il tramite dell'incremento di studi tesi alla conservazione della memoria storica di una Gioia del Colle lungimirante ed illuminata dal punto di vista imprenditoriale ed occupazionale. Anche l'aspetto relativo al Turismo Eno-gastronomico, andrebbe esaltato ed ancor di più favorito. Le visite guidate a Caseifici, Oleifici e Cantine di Gioia del Colle, andrebbero a rendere ancora più tangibili importanti realtà che rendono Gioia del Colle città d'eccellenza per determinate categorie di prodotti.

La Sagra della Mozzarella e del Pupo Fritto, ancora, smettendo le vesti di feste di basso livello ovvero di natura nazional-popolare, andranno ad essere esaltate e pubblicizzate in modo tale da creare un "Sistema Gioia" capace di economia, tradizione e buon gusto.
La festa patronale di San Filippo del 26 Maggio, conservando sempre la propria tradizione devozionale e religiosa, andrà maggiormente pubblicizzata come prestigioso appuntamento annuale con aspettativa popolare tale da far confluire a Gioia del Colle un numero sempre maggiore di visitatori: una festa patronale - dunque - arricchita di momenti culturali di storia e tradizione i quali, sommati ai consueti appuntamenti ludici e di svago, renda alla nostra Città la memoria e la notorietà che merita anche in termini di accoglienza e calore umano. Al fine di rendere detta Festa Patronale ancor più prestigiosa e tributare alla stessa livelli sempre più alti, sarebbe auspicabile la creazione di un protocollo d'intesa tra il Comitato Feste Patronali, Chiesa di Santa Maggiore ed Assessorato alla Cultura, in modo da creare in via definitiva sinergie consolidate e positive per un successo sempre maggiore della festa in termini di affluenza, gradimento e simpatie.

----------------------------------
Sport e Associativismo Sportivo
----------------------------------
Lo Sport, da sempre fenomeno di rilevanza e strumento di inclusione e coesione sociale, prevenzione sanitaria e promozione di più attivi stili di vita per tutte le età, è giusto che riceva dalla Civica Amministrazione il giusto rilievo che allo stesso deve competere in termini di attenzione e condivisione di intenti.
Obiettivo primario sarà la creazione di rapporti di collaborazione con le numerose realtà sportive presenti sul territorio locale, coinvolgendole nei processi decisionali partecipati mediante il reale ed efficace funzionamento delle consulte, strumento fino ad oggi molto enfatizzato ma rimasto sempre a livello teorico.
In ogni caso sarà privilegiata la pratica sportiva che coinvolge i bambini della scuola dell'infanzia ed elementare. Particolare attenzione sarà rivolta alle attività pensate per anziani e disabili, articolate in proposte specifiche.
Il piano di intervento si articolerà su più fronti:

- costante manutenzione valutando l’ipotesi di eventuali forme di collaborazione tra l’amministrazione comunale e aziende presenti sul territorio per il pieno utilizzo degli impianti sportivi di pertinenza comunale, spesso luoghi poco salubri per la mancanza di piccoli interventi manutentivi, con il vaglio di interventi risolutivi ed economicamente sostenibili di manutenzione per il campo comunale 'Martucci' e il 'PalaCapurso';
- organizzazione annuale della Festa dello Sportivo, durante la quale saranno premiate le società sportive e gli atleti che hanno ottenuto significativi risultati agonistici;
- organizzazione annuale di finali dei campionati giovanili delle diverse discipline sportive, in accordo con le federazioni sportive e gli enti di promozione sportiva;
- sostenere l’impegno dei Centri Sportivi Parrocchiali attraverso i quali vengono trasmessi i sani principi ai nostri figli insegnando agli stessi a mettersi in gioco per gioco .

Saranno altresì promosse quelle attività che porteranno prestigio alla nostra Città con risultati tecnici importanti. Degna importanza sarà data al turismo sportivo con l’organizzazione di eventi di rilevanza regionale o nazionale i quali porteranno nella nostra città atleti e famiglie, dando modo a tutti di soggiornare presso le strutture ricettive, in tal modo incrementando flussi di turisti e visitatori.
L’associazionismo sportivo, culturale e ricreativo costituisce , una realtà importante ed in continua espansione. Alle associazioni e agli organismi di volontariato presenti sul territorio, si cercherà di garantire forme di finanziamento e collaborazione per dare continuità alle loro attività, in considerazione anche della sfavorevole congiuntura economica che non permette sempre una programmazione serena. In particolare, saranno studiate agevolazioni per le associazioni che metteranno a titolo gratuito a disposizione degli istituti scolastici propri istruttori, impegnati in specifiche attività motorie.

L’obiettivo primario è quello di semplificare e rendere trasparenti i rapporti tra le associazioni all’interno della Consulta e tra questa e il Comune. A tal proposito sarà redatto il nuovo modello di governance delle associazioni sportive e degli spazi pubblici (palestre, impianti, etc.), attraverso la garanzia di un minimo accesso uguale per tutti e la creazione di parametri di valutazione del merito, oltre che a un impegno a calendarizzare in maniera dettagliata le manifestazioni sportive onde evitare sovrapposizioni e per mantenere alto e costante l'interesse anche degli sportivi dei paesi limitrofi sull'attività agonistica gioiese.
