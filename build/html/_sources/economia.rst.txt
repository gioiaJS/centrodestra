Economia, Amministrazione, Tributi
===================================

In relazione alla macroarea relativa a Economia, Amministrazione e Tributi, è da evidenziare preliminarmente che IMU Tari Tasi e Tosap, per citarne alcuni, ne compongono le entrate principali a fronte di trasferimenti statali decresciuti sempre piu' negli ultimi anni.
In tale contesto si presterà la massima attenzione nella verifica della equità di tali carichi fiscali e nella correzione di situazioni sperequative verso i cittadini e le famiglie gioiesi.

------------
Agricoltura
------------

Intendiamo dare grande importanza al settore agricolo; gli oltre 10.000 ettari di superficie agricola comprendono paesaggi di bellezza unica e luoghi di importanza storica, inoltre costituiscono una risorsa importante per le centinaia di aziende soprattutto a destinazione zootecnica, che oltre ad avere un ruolo fondamentale per la nostra economia, hanno un importantissimo compito di custodire il patrimonio rurale.

Questo importante ruolo vogliamo riconoscerlo con azioni concrete:

- Maggiore sicurezza pianificando delle uscite anche notturne della polizia municipale nelle strade rurali;
- Portare la connessione internet in banda larga nelle aree rurali per favorire un processo di modernizzazione delle aziende agricole;
- Azioni di contenimento della fauna selvatica sia dirette che indirette;
- Tutela dei prodotti tipici con la creazione di marchi DE.CO. (denominazione comunale) mediante la creazione di un logo che sia distintivo e facilmente individuabile da apporre ai prodotti 100% gioiesi, tale logo potrà essere esteso anche a prodotti dell'artigianato locale e usato per promuovere le varie sagre o eventi enogastronomici (Sagra del Primitivo di Gioia del Colle);
- Migliorare il servizio di trasporto scolastico per ridurre i tempi di viaggio;
- Svolgere un ruolo determinante per la soluzione del problema di approvvigionamento idrico e bonifica. Estendere la fornitura di acqua per scopi irrigui per l’intero anno e non solo per il periodo estivo;
- Concessione di aree pubbliche, anche durante il mercato settimanale, ad aziende agricole condotte da giovani che attuano la cosiddetta filiera corta;
- Creare una rete “Comuni Rurali” per promuovere all'estero, anche insieme ad altre realtà agricole di Italia, le caratteristiche uniche del nostro territorio;
- Educare alla cultura e al rispetto dell’ambiente al fine di salvaguardare salute ed ecosistemi, attraverso informazione e trasferimento delle tecniche agricole ecosostenibili a minor impatto ambientale;
- Salvaguardia della biodiversità (recupero e salvaguardia di varietà e biotipi di specie differenti es: vite, olivo, fruttiferi e ortive) tramite creazione di campi collezione di conservazione e percorsi botanici e naturalistici;
- Sostegno ai consorzi e alla operative agricole esistenti e a nuove forme di aggregazione per la valorizzazione delle produzioni e comprensorio e l’utilizzo comune di mezzi di produzione e trasformazione;
- Potenziamento dell’ufficio agricoltura al servizio degli operatori del settore primario;
- Particolare importanza dal punto di vista storico culturale e paesaggistico rivestono nell’agro gioiese i muri a secco, sui quali grande letteratura si è spesa a riguardo (Dentico e Bianco). A tal proposito l’amministrazione a tutela degli stessi promuoverà l’accesso ai bandi regionali già in essere per i progetti di ristrutturazione. Come è noto i muri a secco hanno la funzione di limitare la proprietà privata tra i fondi rustici con vere opere architettoniche per la realizzazione della quali è prevista manovalanza specializzata con l’utilizzazione dei lavoratori socialmente utili che potrebbe svolgere non solo un ruolo a tutela degli stessi ma anche un’opera didattica per i lavoratori.

------------------------
Commercio e Artigianato
------------------------
Il settore della piccola e media impresa, in particolare quella commerciale, è fortemente penalizzato dalla crisi economica che ha importanti ricadute sia economiche che occupazionali.
L’Amministrazione si dovrà quindi impegnare per:

- Studiare incentivi fiscali a condizioni prestabilite e prelevabili dal fondo per le attività produttive per le imprese artigianali e commerciali che operano nella città per alleggerire la pressione fiscale;
- Definire un nuovo piano del commercio locale ben regolamentato e disciplinato;
- Incentivare il piano commerciale delle aree pubbliche per evitare che la città diventi un enorme mercato senza rispetto delle leggi in materia fiscale e delle norme igienico sanitarie;
- Studiare un regolamento che preveda riduzioni e/o esenzioni nel caso di attività produttive, commerciali e di servizi che dimostrino di avere sostenuto spese per interventi tecnico organizzativi comportanti un'accertata minore produzione di rifiuti od un pretrattamento volumetrico, selettivo o qualitativo che agevoli lo smaltimento o il recupero da parte del gestore del servizio pubblico;
- Incentivare il dialogo continuativo con le associazioni di categoria, perché non siano più solo portavoce di disagio, ma promotori di iniziative e proposte che saranno realizzate di concerto con l’Amministrazione Comunale, perché l’imprenditore dal più piccolo al più grande ritorni a sentirsi protagonista della vita di questo paese, protetto e guidato da un amministrazione vicina ai suoi problemi e alle sue esigenze;
- Approvazione del nuovo PIP (piano degli insediamenti produttivi).

--------------------------
Amministrazione Digitale
--------------------------
L'innovazione è una condicio sine qua non del progresso economico e sociale.
L'idea politica di questa coalizione è quella di adottare un Modello Funzionale di Gestione, strumento che consente di rispondere in maniera efficiente, efficace e trasparente ai cittadini e alle imprese fornendo un servizio per il tramite del “portale digitale”.
La realizzazione di ciò necessita di scelte politiche innovative che interessano:

- l'ambiente organizzativo degli uffici;
- la reingegnerizzazione dei processi da seguire in una prospettiva di riordino dell'attività di ogni ufficio;
- l'utilizzo di strumenti innovativi offerti dall'Information Tecnology e previsti dall'Agenzia Italia Digitale quali:
- il Sistema Pubblico per l'Identità Digitale o SPID, che permette a cittadini e imprese di accedere con un’unica identità digitale a tutti i servizi online delle pubbliche amministrazioni e le imprese aderenti;
- il PagoPA, un sistema di pagamento in modalità elettronica accettato dalla Pubblica Amministrazione, dalle Banche, dalle Poste e dagli altri istituti di pagamento ;
- l'Anagrafe Nazionale della Popolazione Residente o ANPR, riferimento unico per la Pubblica Amministrazione, le società partecipate e i gestori di servizi pubblici basato su un'unica banca dati con le informazioni anagrafiche della popolazione residente.

Occorrerà un intervento deciso di ammodernamento dei sistemi informatici e di aggiornamento delle competenze del personale comunale funzionale all'utilizzo degli strumenti indicati.
Inoltre, al fine di rispondere con celerità e a 360 gradi alle esigenze del cittadino e delle imprese, imprescindibile sarà la creazione di un'Agenzia Digitale Cittadina che permetta di erogare, unitamente ai servizi della Pubblica Amministrazione nazionale, quelli del nostro Comune quali, ad esempio, i tributi locali, l'assistenza sociale, la scuola e i servizi educativi, lo sportello unico per le imprese e le pratiche edilizie. Misura necessaria da un lato, a stabilire una connessione tra i vari uffici comunali attraverso un'apposita banca dati globale, dall'altro a semplificare i rapporti tra la burocrazia e la nostra comunità.

--------
Tributi
--------
Attuare e garantire politiche di contrasto certe, non ripetitive e dannose, al fine di ridurre al minimo il fenomeno dell’evasione dei tributi comunali, per poter realizzare poi, nel medio e lungo periodo, un piano di riduzione dei tributi locali, con particolare attenzione alle fasce sociali più deboli ed alle categorie produttive. Occorrerà agire perseguendo l’equità fiscale con un sistema di aliquote che tenga in considerazione tutti gli aspetti economico sociali, così da poter considerare un carico fiscale sostenibile per le famiglie e per le imprese.

E' volontà della prossima Amministrazione Comunale internalizzare il servizio di riscossione dei Tributi Locali, riaffidando agli uffici comunali il servizio relativo alla riscossione degli stessi.
Sempre nel medio e lungo termine bisogna organizzare gli uffici comunali preposti ai tributi, qualificando il personale del Comune in maniera da renderlo autonomo ed in grado di gestire il servizio senza necessità dell’affidamento a terzi.

In materia di IMU, bisognerebbe agevolare i proprietari di immobili sfitti e\o inutilizzati, già appesantiti da tale condizione, per cui si potrebbero prevedere aliquote più contenute rispetto alle attuali in ragione della razionalizzazione e riduzione degli sprechi. Lo stesso dicasi per i tanti immobili ed opifici destinati ad attività produttive, attualmente gravati dall’applicazione delle aliquote massime applicabili per questo tributo. Le imprese sono il volano dell’economia di un paese, soprattutto perché garantiscono il lavoro e quindi la possibilità per le famiglie di vivere e progredire; dovendo considerare il lavoro come massima priorità dobbiamo quindi mettere le imprese nelle condizioni di non chiudere, sgravandole degli eccessivi oneri tributari, attualmente insostenibili, che interessano gli immobili strumentali e quindi necessari alle attività imprenditoriali e commerciali.

----------
Personale
----------
Quantomai opportuna inoltre sarà la riorganizzazione e/o rivisitazione dell'intero organico del Personale attualmente in forza al Comune di Gioia del Colle.
Dopo un attento esame ed elencazione dei dipendenti e della loro attuale occupazione, sarà utile pensare ad una piu' razionale utilizzazione dello stesso, nel rispetto delle competenze, specializzazioni ed esperienze di ognuno; a tal proposito sarà cura della prossima Amministrazione ridurre le figure apicali attualmente in essere, dalle attuali 14 ad un massimo di 6; il tutto al fine di contenere la spesa.
La futura Amministrazione dovrà innovare la macchina amministrativa per garantire maggiore efficienza, qualità, economicità, trasparenza e democraticità nella organizzazione dei servizi pubblici.

Sarà necessario, allora, introdurre nuovi strumenti quali:

- Carta dei Servizi del Cittadino;
- Certificazioni dell'Ente;
- Digitalizzazione dell'Ente.

-----
SPES
-----
La realtà della SPES locale, unitamente alle questioni relative alla gestione, alla sfera di operatività ed ai problemi occupazionali alla stessa legate, sarà oggetto di adeguata attenzione da parte della Amministrazione Comunale.
Nella immediatezza dell'insediamento, infatti, il Comune avrà come primo obiettivo il mantenimento dell'attuale livello occupazionale, monitorando le urgenze legate al settore e le aspettative degli attuali dipendenti.
All'uopo si andrà a redigere apposita mappatura contemplante le seguenti urgenze e necessità: occupazione, piano aziendale, ecologia e pulizia dell'ambiente, rilancio della raccolta differenziata, riqualificazione del tutto.

-----------------------------
Contenzioso - Ufficio Legale
-----------------------------
L'aspetto relativo al contenzioso attualmente in essere in capo al Comune di Gioia del Colle, necessita di una totale rivisitazione e disciplina.
Sarebbe quantomai opportuno, infatti, effettuare un attento censimento di tutte le controversie a tutt'oggi in essere con il detto Ente, il quale contempli il contenzioso Civile, penale ed amministrativo, ivi comprese anche le questioni di carattere stragiudiziale.

Necessario sarebbe altresì monitorare i processi nel quali il Comune di Gioia risulta contumace e di conseguenza proporre per gli stessi azioni transattive o comunque tese a comporre bonariamente dette controversie; il tutto al fine di evitare la inevitabile soccombenza dell'Ente Pubblico, con la condanna di quest'ultimo al pagamento delle spese, competenze ed onorario dell'intero grado del giudizio.

Per quanto concerne la individuazione del ( o dei) professionisti a ciò deputati, si propone di istituire nuovamente la figura apicale del Legale dell'ente, alle dipendenze dello stesso, il quale, in sede, sarebbe di supporto all'Amministrazione, non solo per la cura e la costituzione in giudizio per la difesa dell'Ente presso le varie Curie, ma anche di supporto alla detta Amministrazione, per pareri e consulenze , anche di carattere stragiudiziale.
Per quanto concerne i criteri per la individuazione di tale figura, la stessa si potrebbe avviare o per il tramite di concorso pubblico destinato alla individuazione di un singolo professionista, ovvero per il tramite di mobilità da altri Enti; qualora la normativa non lo consentisse, si potrebbe procedere ad affidare tale incarico o ad un professionista esterno, ovvero ad uno studio legale multidisciplinare , sempre tramite bando pubblico.
